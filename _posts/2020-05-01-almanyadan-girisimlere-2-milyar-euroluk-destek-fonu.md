---
id: 6265
title: 'Almanya’dan Girişimlere 2 Milyar Euro’luk Destek Fonu'
date: '2020-05-01T15:01:35+03:00'
author: 'Ahmet Can Bilici'
layout: post
guid: 'https://intersiber.com/?p=6265'
permalink: /almanyadan-girisimlere-2-milyar-euroluk-destek-fonu/
post_views_count:
    - '12'
image: images/almanya-dan-girisimlere-2-milyar-euro-luk-destek-fonu.png
categories:
    - Girişim
tags:
    - koronavirüs
    - yatırım
---

**Koronavirüs** salgınından etkilenen girişimlere, hükümetler tarafından bir bir destek paketleri açıklanıyor. İngiltere ve Fransa’nın ardından **Almanya**’da da, koronavirüs salgınından etkilenen girişimler için 2 milyar Euro’luk bir **fon** ayrıldığı duyuruldu.

## Destekler bu ay verilmeye başlanıyor

**Alman** **hükümeti**, **koronavirüs** sürecinde iş yerini kapatmak zorunda kalan esnaflara ve diğer vatandaşlara, verdiği ciddi maddi destek ile adından söz ettirmişti. Salgından etkilenen girişimler için planlanan ve 2 milyar Euro, yani 15 milyar TL tutarındaki destek paketi ise Nisan’ın son gününde kesinliğe kavuştu. Yardımın, Mayıs ayı içinde verilmeye başlaması planlanıyor.

## Genç ve yenilikçi girişimler desteklenecek

Koronavirüsün en çok etkilediği işletme grubu olan küçük işletmeler, yaşanan birkaç aylık satış kaybının etkilerini ortadan kaldırmaya çalışıyor. Almanya, 2 milyar Euro’luk fon ile yenilikçi girişimlerin bu süreçte başarısız olması ve iflas etmesi gibi riskleri ortadan kaldırmayı amaçlıyor. Fon açıklamasında doğrudan koronavirüs salgınına yönelik bir vurgu olmasa da, hükümetin amacının bu olduğu görülebiliyor.

## Yatırım ekosisteminde hareketlilik getirebilir

<figure class="wp-block-image size-large">![](images/almanya-starup-destek-fonu.jpeg)</figure>Almanya girişim destek fonu, Finans ve Ekonomi bakanlıklarının çalışmasıyla ortaya çıktı. Fonun duyurulmasının ardından, durgunluk içindeki girişimlere yeni yatırımların gelme şansı da arttı değerlendirmesi yapılıyor.

Hükümet, yardım fonunda İngiltere ve Fransa örneklerinde olduğu gibi, riskin tamamını üstlenmiyor ve **risk** **sermayedarları**nın da oyunun içinde yer almasını istiyor. Bu da, VC’lerin bu yatırımı hükümet ile, yüzde 50-50 şeklinde yapacağı anlamına geliyor. Hükümetin amacı, verilen desteğin daha efektif şekilde kullanılması ve somut sonuçların ortaya çıkması.

Ülkede, girişimcilere yönelik açıklanan bu fon dışında, **Future Fund** isimli 10 milyar dolarlık bir fon da planlanıyor ve bununla, ekonomideki tüm paydaşların desteklenmesi amaçlanıyor. Fon, Almanya Devlet Kalkınma Bankası KfW tarafından kullandırılıyor.