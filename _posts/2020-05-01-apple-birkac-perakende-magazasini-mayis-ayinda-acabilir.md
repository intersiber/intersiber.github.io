---
id: 6260
title: 'Apple, ‘Birkaç’ Perakende Mağazasını Mayıs Ayında Açabilir'
date: '2020-05-01T13:00:46+03:00'
author: 'Ahmet Can Bilici'
layout: post
guid: 'https://intersiber.com/?p=6260'
permalink: /apple-birkac-perakende-magazasini-mayis-ayinda-acabilir/
post_views_count:
    - '15'
image: images/apple-birkac-perakende-magazasini-mayis-ayinda-acabilir.jpeg
categories:
    - Apple
    - Genel
tags:
    - apple
    - koronavirüs
---

**Koronavirüs** salgının piyasalar üzerinde birçok etkisi oldu. Bu etkiler içinde belki de en serti, perakende mağazalarının kapanması ve milyonlarca çalışanın belirsiz durumu oldu. **Apple** da, koronavirüs salgınının yayılmasının ardından birçok mağazasını kapatma kararı almıştı. Henüz çok fazla ülkede olmasa da, salgının bir ölçüde kontrol altına alınma durumunun söz konusu olması, normalleşme adımlarını tartışmaya açtı.

Apple CEO’su Tim Cook, Bloomberg’e konuyla ilgili yaptığı açıklamada, Avustralya ve Avusturya’daki mağazalarını iki hafta içinde açabileceğini söyledi. Cook, açıklamasının devamında “Ancak çok sayıda mağaza için geçerli değil” notunu da düştü.

Kararın, söz konusu şehirlerdeki koşullara bağlı olarak değişebileceğini belirten Cook, **koronavirüs** salgınını kontrol altına alan ülkelerde mağazaların açılabileceğinin sinyalini verdi. **Apple’ın** Çin dışında 458 mağazası bulunuyor.

## Çin dışındaki mağazalar Mart’tan beri kapalı

<figure class="wp-block-image size-large">![](images/apple-in-kac-magazasi-var-1600x1068.jpeg)</figure>**Apple**, **koronavirüs** salgınının ciddi bir artış gösterdiği Mart ayında aldığı kararla, Çin dışındaki tüm mağazalarını kapatma kararı almıştı. Mağazaların bir sonraki duyuruya kadar kapalı olacağı belirtildi ve bir tarih verilmedi. Nisan ayı ortasında ise, salgının kontrol altında alındığı Güney Kore’de bir mağaza yeniden açıldı.

Apple perakende şefi Deirdre O’Brien, Bloomberg’e verdiği demeçte Mayıs ayında “daha pek çok” mağazanın açılmasının söz konusu olduğunu ifade etti. Apple, salgının ortaya çıktığı Çin’de Şubat ayında tüm mağazalarını kapatmış ve Mart ayının ortasında mağazaların yeniden açılma sürecine başlamıştı.

## Mağazaların kapanması şirketi olumsuz etkiledi

Perakende mağazalarının kapanması, birçok şirket gibi Apple’ı da ciddi şekilde olumsuz etkiledi. Ancak Apple için bu durumun diğerlerinden farkı, satış durgunluğu yaratmasından da ziyade temel müşteri hizmetleri iletişiminin zarar görmesi oldu. Mac, iPad, iPhone gibi cihazları onarım gerektiren birçok kişi, Apple’la ilk olarak burada temas kuruyordu.

Buna karşın Tim Cook, salgın nedeniyle daha fazla müşterinin çevrimiçi alışverişe başladığını söyledi. Cook, bu geçişin kalıcılığından şüphe ettiğini söyledi ve “Bence insanlar dışarıda olmaktan hoşlanıyorlar, sadece şimdi bunu yapmanın zamanı olmadığını biliyorlar” dedi.

Cook, **Apple**’ın **Cupertino**’daki merkezini en azından Haziran’ın başına kadar kapalı tutmayı planladığını söyledi. Tesisler açıldığında şirket termal kontroller, sosyal mesafe kuralları ve maske gereksinimlerinin yanı sıra, çalışanlar için test yapmayı da planlıyor.