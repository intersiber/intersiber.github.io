---
id: 6242
title: 'Koronavirüs Etkisi: Twitter&#8217;ın Kullanıcı Sayısı Arttı, Gelirleri Azaldı'
date: '2020-04-30T21:30:45+03:00'
author: 'Ahmet Can Bilici'
layout: post
guid: 'https://intersiber.com/?p=6242'
permalink: /koronavirus-etkisi-twitterin-kullanici-sayisi-artti-gelirleri-azaldi/
post_views_count:
    - '10'
image: /wp-content/uploads/2020/04/koronavirus-etkisi-twitter-in-kullanici-sayisi-artti-gelirleri-azaldi-scaled.jpg
categories:
    - 'Sosyal Medya'
tags:
    - 'jack dorsey'
    - koronavirüs
---

**Twitter**, 2020’nin ilk çeyreğinde günlük ortalama 166 milyon kullanıcıya ulaştı. Twitter kullanım oranının bu denli yükselmesinin nedeni ise, daha fazla insanın **koronavirüs** pandemisiyle ilgili haberleri takip etmek için siteye akın etmesi.

Twitter’ın kullanıcı sayısı, geçtiğimiz yılın aynı çeyreğinde ortalama günlük 134 milyon kullanıcıydı. 2019’un son çeyreğinde ise günlük kullanıcı düzeyi 152 milyondu. Koronavirüs salgınında kullanıcı sayısı artan platformlar içinde Twitter, en çok ön plana çıkan mecralardan oldu.

## Büyüme, gelirlerdeki azalmayı dengeleyemedi

<figure class="wp-block-image size-large">![](https://intersiber.com/wp-content/uploads/2020/04/twitter-kullanici-sayisi-ne-kadar-1600x1067.jpg)</figure>Popüler sosyal medya platformu, her ne kadar ciddi bir kullanıcı artışıyla gündeme gelse de, reklam gelirlerinde düşüş söz konusu. CEO Jack Dorsey ve hassas bir mali dengeyle ilerleyen şirketin yatırımcıları, ortaya çıkan bu tabloda oldukça tedirgin. Twitter’ın reklam gelirlerinde düşüş, Mart ayında başladı. Şirketin CFO’su Ned Segal, yatırımcılara sunduğu raporda 11-31 Mart arasında reklam gelirlerinin, yıllık bazda yüzde 27 düştüğünü ifade etti. Bu durum, yılın ikinci çeyreğine dair olumsuz beklentilerin oluşmasına neden oldu.

## Twitter’ın sonraki hamlesi ne olacak?

Twitter’ın kullanıcı sayısındaki artış, diğer sosyal medya platformlarının performansına yakın görünüyor. Ancak insanların evde kalması ve hizmeti kullanmaya devam etmesi, reklam gelirleriyle ilgili soru işaretlerini gidermiyor. Facebook ve Snap gibi şirketler, ortaya çıkan bu krizde dahi reklam gelirlerinde artış gördüler. Ancak Twitter, her ne kadar gündemin nabzının tutulduğu ve trendi belirleyen mecra olsa da, ikinci çeyrekte nasıl bir yol izleyeceğini belirleyemiyor.

## ‘Dorsey değiştirilebilir’

Twitter’ın 2017 yılından bu yana ilk defa zarar etmesi, şirketin **CEO**’su **Jack Dorsey** için de zor günler gelmesine neden olabilir. Twitter’ın yatırımcılarının beklentisi, agresif bir kullanıcı büyümesi ve gelir hedefleri belirlenmesiydi. Aksi durunda, Bloomberg kaynaklarına göre ‘Dorsey değiştirilebilir veya yatırımcılar satış için zorlayabilir” düşüncesi de dillendiriliyor.

Şirket, kullanıcı sayısı hedefinde doğru bir şekilde ilerlerken, reklam geliri hedeflerini yakalamaktan uzak görünüyor. Gelen bilgiler, Twitter’ın mobil uygulama indirme reklamlarına doğrudan **Twitter** akışı içinde yer verme ve benzeri, farklı reklam modelleri üzerinde çalıştığı yönünde.