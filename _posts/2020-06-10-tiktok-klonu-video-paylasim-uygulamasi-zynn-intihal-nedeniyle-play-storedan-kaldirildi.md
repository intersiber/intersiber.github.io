---
id: 8331
title: 'TikTok Klonu Video Paylaşım Uygulaması Zynn, İntihal Nedeniyle Play Store’dan Kaldırıldı'
date: '2020-06-10T18:33:24+03:00'
author: 'Ahmet Can Bilici'
layout: post
guid: 'https://intersiber.com/?p=8331'
permalink: /tiktok-klonu-video-paylasim-uygulamasi-zynn-intihal-nedeniyle-play-storedan-kaldirildi/
post_views_count:
    - '85'
image: /wp-content/uploads/2020/06/tiktok-klonu-video-paylasim-uygulamasi-zynn-intihal-nedeniyle-play-store-dan-kaldirildi.png
categories:
    - 'Sosyal Medya'
tags:
    - tiktok
    - zynn
---

Popüler video paylaşım uygulaması Tiktok’un klonu olarak gündeme gelen Çinli video uygulaması **Zynn**, intihal suçlamalarının ardından **Google** **Play** Store’dan kaldırıldı.

Wired’ın aktardığı bilgiye göre bazı **Tiktok** kullanıcıları, içeriklerinin izinsiz olarak Zynn’e yüklendiğini bildirdi. Kullanıcılar kendi isimlerinin, profil resimlerinin yer aldığı hesaplarında eski içeriklerinin de yer aldığı, hesaplarının klonlandığını söyledi.

Kullanıcılarına para ödemesiyle dikkatleri üzerine çeken **Zynn**, Mayıs başında iOS ve Android’de en çok indirilen uygulamalar arasında hızlı bir şekilde yerini almıştı. Ücretsiz uygulamalarda ilk 10’a girmeyi başaran Zynn, **Play** **Store’da** kaldırılmasıyla birlikte artık listede yok…

## Kullanıcılara para ödeme vaadi gerçek mi?

<figure class="wp-block-image size-large">![](https://intersiber.com/wp-content/uploads/2020/06/para-kazandiran-sosyal-medya-uygulamasi-zynn.jpg)</figure>**Zynn’in** bu kadar hızlı yükselmesi, kullanıcılara para kazanma vaadi sunmasından geliyor. Ne kadar yasal olduğu belli olmayan bu planda, kullanıcılara kayıt olmaları için 1 dolar verilirken, uygulamaya getirdikleri ilk kişi için 20 dolar, bunun ardından her beş kullanıcı içinse 10 dolar veriliyor. Bazı analistlere göre Zynn, bir nevi piramit şeması kurdu.

## Zynn: Reklamverenlere harcanan para kullanıcılara veriliyor

Bir şirket sözcüsü, Financial Times’a yaptığı açıklamada şirketin reklam verenlere para ödemek yerine doğrudan kullanıcılara ödeme yaptığını söyledi. Sözcü, **Facebook** veya **Google** gibi şirketlere ödeme yapmak yerine kullanıcılarımıza aynı parayı kullandık yorumunda bulundu.

Sözcü, intihal nedeniyle uygulamanın Play Store’dan kaldırılması konusunda ise, **Google** ile iletişimde olunduğunu ve en kısa zaman içinde durumun düzeltileceğini söyledi. Google, konuyla ilgili bir açıklama sunmazken, **iOS** **App** **Store’da** uygulama halen yayında.

Zynn’in hızlı büyümesi, bağlı olduğu şirket Kuaishou ile Tiktok’un ana şirketi ByteDance arasındaki rekabete dayanıyor.