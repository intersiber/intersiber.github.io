---
id: 5398
title: 'Quibi İlk Haftasında 1,7 Milyon Kişi Tarafından İndirildi'
date: '2020-04-13T19:33:37+03:00'
author: 'Ahmet Can Bilici'
layout: post
guid: 'https://intersiber.com/?p=5398'
permalink: /quibi-ilk-haftasinda-1-7-milyon-kisi-tarafindan-indirildi/
post_views_count:
    - '55'
image: images/quibi-ilk-haftasinda-1-7-milyon-kisi-tarafindan-indirildi.png
categories:
    - Girişim
tags:
    - quibi
---

İddialı bir bütçe ve konseptle kullanıcıların karşısına çıkan yayın platformu **Quibi**, ilk haftasında 1.7 milyon kişi tarafından indirildi.

Şirketin CEO’su Meg Whitman, CNBC’de katıldığı yayında ilk hafta 1.7 milyondan fazla indirme aldıklarını açıkladı. Whitman, uygulama kullanıcılarının yaş ortalamasının ise 30’larda olduğunu söyledi.

## 90 günlük ücretsiz deneme süresi veriyor

Android ve iOS uygulama mağazalarında yer alan Quibi uygulaması, kullanıcılara verdiği 90 günlük deneme süresi ile dikkat çekiyor. Analistler, ilk hafta için 1 ile 1 buçuk milyon arası indirme tahmin ederken, açıklanan 1,7 milyon rakamı yüksek görüldü. Her ne kadar, yeni bir uygulama için ciddi bir indirme sayısı olsa da, bu düzey Quibi’nin rakiplerine göre hala pastada küçük bir dilim. Disney Plus, lansman gününde 10 milyon kullanıcı ve 3.2 milyon uygulama indirmesini aşmıştı. Quibi, 90 günlük deneme süresinin ardından reklamları içeren abonelik planında ayda 4,99 dolar, reklamsız planda ise 7,99 dolar ücret alacak.

<figure class="wp-block-image size-large">![](images/quibi-indirme-sayisi-2-milyona-yaklasti.png)</figure>Whitman, yaptığı açıklamada analizlerine göre, bir programı izlemeye başlayan kullanıcıların yüzde 80’inin ilk bölümü bitirdiğini vurguladı. **Quibi** **içerikleri**, en fazla 10 dakikalık bölümlerden oluşuyor.

## TV uygulaması önemli bir eksiklik

Quibi’nin en büyük eksikliklerinden biri, TV desteğinin olmaması olarak görülüyor. Jeffrey Katzenberg ve Whitman, herhangi bir TV uygulaması olmadan, yayın platformlarının yüksek rekabetli dünyasına adım atma cesaretini gösterdi. CNBC’deki yayında konuyla ilgili gelen soruya şirketin CEO’su, “TV’de yayın yapma konusu planladığımız bir şeydi ve mühendislik yol haritamızda bunu hızlandırıp hızlandıramayacağımızı göreceğiz” dedi. Whitman, lansman döneminde, TV desteği özelliğinin yer almadığını ancak işin nihayetinde oraya gideceğini söyledi.

Koronavirüs pandemisinin, şirketin değişen stratejisine etkisini ise, açıklamasının devamında TV yayını ile ilgili söylediği, “Kovid hakkında bilgi sahibi olsaydık, belki de olurdu” ifadesi ile itiraf etti.

Uygulama HP, eBAY gibi şirketlerde üst düzey yöneticilik pozisyonlarında yer almış **Meg Whitman** ve Hollywood yapımcısı **Jeffrey Katzenberg** tarafından hayata geçirildi. Kurucuların, sektörlerinde olan olumlu imajı ile uygulama, henüz lansmanı gerçekleşmeden 1,4 milyar doların üzerinde yatırım aldı. Uygulamanın Türkiye’de yayınlanıp yayınlanmayacağı ise henüz netleşmedi.