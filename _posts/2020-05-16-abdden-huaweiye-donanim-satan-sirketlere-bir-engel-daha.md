---
id: 7031
title: 'ABD’den Huawei’ye Donanım Satan Şirketlere Bir Engel Daha'
date: '2020-05-16T18:00:16+03:00'
author: 'Ahmet Can Bilici'
layout: post
guid: 'https://intersiber.com/?p=7031'
permalink: /abdden-huaweiye-donanim-satan-sirketlere-bir-engel-daha/
post_views_count:
    - '50'
image: images/abd-den-huawei-ye-donanim-satan-sirketlere-bir-engel-daha.png
categories:
    - Genel
tags:
    - abd
    - çin
    - 'ticaret savaşları'
---

**Trump** yönetimi, geçtiğimiz günlerde casusluk suçlaması nedeniyle ABD’li şirketlerin ürün ve hizmetlerinin, **Çinli** teknoloji devi **Huawei** tarafından kullanılmasını yasaklayan kararı 2021 Mayıs’ına kadar uzatmıştı. Alınan yeni kararla, Huawei’ye bazı ürün gruplarını gönderen şirketlere de kısıtlama geldi.

Yeni kurallar, Huawei’nin ABD menşeili teknolojileri kullanmasını iyice zorlaştıracak. Zira, aralarında yarı iletken ürünlerin, çiplerin de yer aldığı bazı telefon ekipmanlarında, Çin’e ürün gönderen şirketlerin lisans süreci zorlaştırılacak. Akıllı telefonlarda yer verdiği kritik malzemeler için ABD’li şirketlere ihtiyaç duyan **Huawei**, bu anlamda bir darbe daha alabilir.

ABD’li yetkililer, yeni kısıtlamanın Huawei ve şirketin **yarı iletken** alanında çalışan yan kuruluşu **HiSilicon’un** ihracatlarına karşı bir yanıt olduğunu söyledi.

Ticaret Bakanı **Wilbur Ros**s, yaptığı açıklamada “**Huawei ve HiSilicon** tarafından istismar edilen kurallarımızı değiştirmeli ve ABD teknolojilerinin, ABD ulusal güvenliği ve dış politika çıkarlarına aykırı şekilde kullanılmasını önlemeliyiz” dedi.

## ABD ile Çin arasında gerilim yükseldi

<figure class="wp-block-image size-large">![](images/abd-cin-ticaret-savaslari-huawei-yasagi.jpg)</figure>Geçtiğimiz senelerde, karşılıklı olarak gümrük vergileri üzerinden yükselen ve adeta bir soğuk savaşa neden olan **ABD**–**Çin** **gerginliği**, koronavirüs krizi ile daha da ciddi bir boyuta ulaştı. Koronavirüs için, Twitter hesabında “Çin virüsü” ifadesini kullanan ABD Başkanı Trump, Çin ile tüm ilişkiyi kesme tehdidinde dahi bulundu.

Akıllı telefon üretiminin yanı sıra, telekom altyapısı alanında da dünyanın en büyük şirketlerinden olan ve 5G altyapısı konusunda bir güç merkezine dönen Huawei, bu anlamda **ABD’nin** hedefi oldu. **Trump** yönetimi, geçtiğimiz günlerde Huawei’nin ABD ürün ve hizmetlerini yasaklayan kararı bir yıl uzattı. Huawei, yeni telefonlarında **Google** ürün ve hizmetlerine yer veremiyor.

Huawei’nin yönetim kurulunda yer alan **Eric** **Xu**, Mart ayında gazetecilere verdiği bir demeçte, “**Çin hükümeti** sadece duracak ve Huawei’nin doğrama tahtasında nasıl katledildiğini izleyecek” diyerek, ülkesinin bu duruma karşı tutumunu eleştirmişti.

İlerleyen günlerde, ticaret savaşlarına ek olarak koronavirüs krizinin gerginliği ile büyüyen ABD-Çin hattında neler yaşanacak göreceğiz.