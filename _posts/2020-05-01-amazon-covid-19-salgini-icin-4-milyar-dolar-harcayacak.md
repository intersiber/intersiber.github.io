---
id: 6255
title: 'Amazon, COVID-19 Salgını İçin 4 Milyar Dolar Harcayacak'
date: '2020-05-01T10:55:02+03:00'
author: 'Ahmet Can Bilici'
layout: post
guid: 'https://intersiber.com/?p=6255'
permalink: /amazon-covid-19-salgini-icin-4-milyar-dolar-harcayacak/
post_views_count:
    - '78'
image: /wp-content/uploads/2020/05/amazon-covid-19-salgini-icin-4-milyar-dolar-harcayacak.jpg
categories:
    - Genel
tags:
    - 'jeff bezos'
    - koronavirüs
---

**Amazon**, **koronavirüs** salgını kapsamında 4 milyar dolar harcayacağını duyurdu.

Şirketin CEO’su Jeff Bezos, yapılacak harcamaların kişisel koruyucu ekipmanlar, tesis temizliği ve ekipler için ücret iyileştirmesi alanında harcanacağını, bunun yanı sıra şirketin kendi COVID-19 test yapısını genişletmek için kullanacağını ifade etti.

Yapılacak olan düzenleme, **Amazon’un** **koronavirüs** salgını sürecinde çalışanlarının yaşadığı mağduriyetler üzerinde oluşan baskıya yanıt olarak geldi. Amazon’un koronavirüs sürecinde çalışanlarına yaptığı muameleyi eleştiren altı çalışanın işten çıkarılması ve bazı mağazalarda işçilerin sendikalaşmaya gitmesi, bu basının artmasına neden oldu.

## ‘Yapabileceğimiz en iyi yatırım, çalışanlarımızın güvenliği için’

Jeff Bezos, yaptığı açıklamada Amazon’u ‘çalışanları güvende tutma’ konusunda daha ciddi kılacaklarını ve bu harcamaları yaparken, hissedarlara “Yapabileceğimiz en iyi yatırım, yüz binlerce çalışanımızın güvenliği ve refahı için” mesajını verdi.

Açıklamada öne çıkan ilginç detaylardan biri, şirketin ‘test kapasitesinin artırılması’ noktasında mevcut çalışanlarından oluşan bir ekibe sahip olması. Amazon, saha çalışanları için koronavirüs testleri yapmak adına bir laboratuvar oluşturdu ve koronavirüse karşı daha fazla çaba gösterilmesi noktasında bir söz verdi.

Amazon’un 2020 ilk çeyrek performansına bakıldığında, satışların geçen yıla göre yüzde 26 oranında yükseldiği görülüyor. Bir sonraki çeyrekte ise, artışın yüzde 28 olması öngörülüyor.

Satışların artmasına karşın net gelirde ise bir düşüş yaşandı. Net gelir, geçen yılın aynı dönemi ile kıyaslandığında yüzde 30 düştü. Hisse başı net gelir beklentisi 6,27 dolar olan Amazon’da, hisse başı net gelir 5 dolar oldu. Bunun ardından şirketin hisselerinde düşüş yaşandı.

## Koronavirüs salgını ile online alışverişe olan ilgi, Amazon’a yaradı

<figure class="wp-block-image size-large">![](https://intersiber.com/wp-content/uploads/2020/05/amazon-depolari-nasil-gorunuyor.jpg)</figure>Dünya çapında 3,3 milyon insanı enfekte eden koronavirüs salgını, 234 binden fazla insanın hayatını kaybetmesine neden oldu. Birçok ülkenin önlemler kapsamında perakende mağazalarını kapatması, e-ticaret sitelerinin iş hacmini artırmasına neden oldu. Amazon da bu süreçte çok ciddi bir taleple karşılaştı, öyle ki siparişlere yetişemeyen şirket, eski müşterilerinin siparişlerini öne alıp, yeni müşterileri sıraya aldığını duyurdu. Buna ek olarak, talebe ayak uydurma adına 200 bine yakın kişinin işe alınacağı da Amazon tarafından ifade edildi.

Şirketin CEO’su **Bezos**, Amazon’un piyasa değerinin yükseliş yaşadığı koronavirüs salgınında **dünyanın en zengini** konumunu korudu ve kişisel servetini 139,7 milyar dolara yükseltti.