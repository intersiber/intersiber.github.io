---
id: 6810
title: 'Huawei Google’dan Vazgeçmek İstemiyor: P30 Pro’nun Yeni Versiyonu Tanıtıldı'
date: '2020-05-12T18:00:21+03:00'
author: 'Ahmet Can Bilici'
layout: post
guid: 'https://intersiber.com/?p=6810'
permalink: /huawei-googledan-vazgecmek-istemiyor-p30-pronun-yeni-versiyonu-tanitildi/
post_views_count:
    - '89'
image: images/huawei-google-dan-vazgecmek-istemiyor-p30-pro-nun-yeni-versiyonu-yayinlandi.jpg
categories:
    - Genel
tags:
    - android
    - google
---

**Huawei**, amiral gemisi telefon modeli **P30 Pro**’nun ‘yeni sürümünü’ tanıttı. Android 10 işletim sistemi yüklenmiş olarak gelen cihaz, renk seçeneği olarak sadece P40 Pro’da mevcut olan gümüş konseptine sahip. Geçen yıl piyasaya çıkan **P30 Pro** modeli ile birçok anlamda aynı olan cihaz, 6,47 inç OLED ekran, dört arka kamera ve en önemlisi de, sonraki modellerde ‘olmayan’ **Google uygulama ve servisleri** ile birlikte geliyor.

Huawei’nin Almanya web sitesinde paylaşılan bir telefon görselinde ‘her zamanki gibi en iyi uygulamaları kullanın’, ‘Android’i her zamanki gibi kullanın” ifadelerine yer verildi.

**P30 Pro**, Huawei modelleri içinde ayrı bir yere sahip. Zira **Çin** ile **ABD** arasındaki ticaret savaşlarının ardından, Çinli teknoloji devine ticari kısıtlamalar uygulanmış ve bu kapsamda Google’ın uygulamaları ve hizmetlerine ‘Huawei yasağı’ gelmişti. P30, Huawei’nin **Google** servisleri içeren son telefon modeli oldu.

Şirket, Android işletim sistemli **Mate 30 ve P40 Pro** gibi telefonları, 2019’un Ekim ayında ve 2020’nin Nisan ayında yayınladı. Ancak **Google** servislerinden kopamayan kullanıcılar için P30 Pro, bir kere daha yayınlandı. 2019’un Eylül ayında duyurulan Huawei P30 Pro’nun yeni versiyonu, orijinal P30 ile aynı özellikleri içermesine karşın, yeni renk seçeneği ile sunuluyor.

<figure class="wp-block-image size-large">![](images/huawei-p30-pro-new-edition-fiyat-ozellikleri-1600x863.jpg)</figure>## Huawei’nin Çin dışı satışları yüzde 35 düştü

Huawei’nin, satışları korumak adına yaptığı bu hamle, kullanıcıların Google servislerinin olmadığı bir Android telefon satın almak istemediklerini gösteriyor. Wall Street Journal, geçtiğimiz günlerde şirketin Çin dışındaki akıllı telefon satışlarının yılın ilk çeyreğinde **yüzde 35** oranında düştüğünü bildirmişti. Her ne kadar koronavirüs salgını bu konuda etkili olsa da, şirketin satışları **Apple’a** göre dört kat, **Samsung’a** göre iki kat düştü. Yani genel düşüşten ziyade, Huawei’ye uygulanan teknolojik ambargonun etkileri görüldü.

**Huawei P30 Pro New Edition** ismiyle yayınlanan telefon, şimdilik Almanya için resmi olarak onaylandı. Cihaz, ülkeye 1 Haziran itibariyle gönderilmeye başlayacak. 256GB dahili hafıza sunan yeni P30 Pro, 749 Euro yani yaklaşık 5700 TL **fiyat** etiketiyle sunulacak. Geçtiğimiz yıl 1099 Euro etiketle sunulan P30 Pro için, ciddi de bir indirim yapıldı.

Gelen bilgilere göre **Huawei P30 Pro New Edition**, Almanya dışındaki ülkelerde de yayınlanacak. Ancak hangi ülkelerde ve ne zaman piyasaya çıkacağı konusunda, henüz bir bilgi yok.