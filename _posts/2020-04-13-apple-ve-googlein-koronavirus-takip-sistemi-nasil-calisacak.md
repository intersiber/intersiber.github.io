---
id: 5389
title: 'Apple ve Google&#8217;ın Koronavirüs Takip Sistemi Nasıl Çalışacak?'
date: '2020-04-13T18:06:14+03:00'
author: 'Ahmet Can Bilici'
layout: post
guid: 'https://intersiber.com/?p=5389'
permalink: /apple-ve-googlein-koronavirus-takip-sistemi-nasil-calisacak/
post_views_count:
    - '64'
image: images/apple-ve-google-in-koronavirus-takip-sistemi-nasil-calisacak.png
categories:
    - 'Ne Nasıl?'
tags:
    - koronavirüs
---

Apple ve Google, Cuma günü bir araya gelerek koronavirüs salgınının takibi konusunda bir protokol imzaladı. Peki teknoloji devleri, sağlık kurumlarının başa çıkamadığı salgının takibi problemi ile nasıl başa çıkabilecek? Konuyla ilgili merak edilenleri yanıtladık.

Temel olarak bir insan takip sistemi oluşturulacak olsa da, muhtemelen geleneksel metotlardan çok farklı bir yapı karşımıza çıkacak. Google ve Apple’ın arkasında olduğu bu **koronavirüs takip sistemi**, iPhone ve Android işletim sistemli telefonlar için kullanılabilir hale gelecek. Yani, dünya çapında üç milyardan fazla akıllı telefondan bahsediyoruz…

Apple ve Google, bir uygulama üzerinde çalışmıyor. Gizlilik ve güvenliğini garanti ettikleri bir ‘sistem’ üzerinde çalışıyorlar. Şimdi gelelim, proje hakkında merak edilenlere.

## Nasıl çalşacak?

Protokolle ilgili yayınlanan teknik belgelere göre bu sistem, telefonunuzun yakındaki diğer telefonları kaydedecek. Anonim bir kod oluşturarak, belli menzil içindeki diğer telefonların kodlarını günlüğe kaydederken, ne zaman etkileşime geçildiğini de not alacak. Sistemi kullanan kişilerden biri, pozitif teşhis aldığında ise telefonların veritabanları kontrol edilerek, bu kişinin diğer kullanıcılarla temas kurup kurmadığı tespit edilecek. Yerel bir tarama ile yapılacak bu kontrolde, eğer pozitif bir vaka ile temasınız varsa, uyarı almanız söz konusu olacak.

<figure class="wp-block-image size-large">![](images/apple-ve-google-koronavirus-takip-programi-nasil-calisacak.jpg)</figure>Sistem, kesin konum verisi toplamadan, veritabanına yalnızca asgari düzeyde bilgiyi alacak ve temas noktalarının takibine odaklanacak.

## Enfekte olduğunuz bilgisini nasıl vereceksiniz?

Sisteme göre, kullanıcıların pozitif olduğununun bilgisini verebilmesi için onaylanmış sağlık kuruluşlarının verileri esas alınacak. Yapılan düzenleme ile, sadece doğrulanmış teşhislerin girişinin yapılması için, sağlık hizmeti sağlayıcıları bilgi verebilecek. Bu durumun nasıl olacağı henüz netleştirilmese de, sistemin bilgi güvenliği açısından sağlık kurumları ile iletişim düşüncesi mantıklı ve pozitif görünüyor.

## Telefon nasıl sinyal gönderecek?

Sistem, sinyalleri Bluetooth ile gönderecek. Bluetooth düşük enerji (BLE) ile, pilin ciddi şekilde tüketilmeyeceği bir model düşünülmüş. BLE Beacon ile yıllardır kullanılan bu sistemde, telefonlar arasında iki yönlü kod değişiminin en düşük enerji sarfiyatı ile yapılması amaçlanmış. BLE sinyallerinin hangi menzil için kullanılacağı henüz bilinmese de, düşük enerjili Bluetooth sinyallerinin 100 metreye kadar olan bağlantıları kaydedebildiği biliniyor.

## Sistem gerçekten güvenli mi?

Apple ve Google destekli **koronavirüs takip projesi**, analistlere göre güvenli bir sistem. Cuma günü paylaşılan belgelerde, sadece kod alışverişinin yapılacağı Bluetooth verilerine dayanarak hassas bir bilgiye erişmenin oldukça zor olduğu düşünülüyor. Bu da, milyarlarca kişinin herhangi bir gizlilik endişesi taşımadan, arka planda sistemi gönül rahatlığı ile çalıştırabileceği anlamına geliyor. Sistem, sizi anonimleştirdiği için kim olduğunuzu bilmeyecek. Ancak olası bir pozitif vaka durumunda, sizi sisteme bildirecek sağlık görevlileri üzerinden kimliğiniz öğrenilecek.

Teknoloji devlerinin **koronavirüs** pandemisine karşı attığı bu büyük adım, virüsün yayılmasına karşı mücadelede etkili bir cephe açabilir mi, göreceğiz.