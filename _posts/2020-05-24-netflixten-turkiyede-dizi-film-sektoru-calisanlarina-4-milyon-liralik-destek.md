---
id: 7494
title: 'Netflix&#8217;ten Türkiye&#8217;de Dizi Film Sektörü Çalışanlarına 4 Milyon Liralık Destek'
date: '2020-05-24T16:30:14+03:00'
author: 'Ahmet Can Bilici'
layout: post
guid: 'https://intersiber.com/?p=7494'
permalink: /netflixten-turkiyede-dizi-film-sektoru-calisanlarina-4-milyon-liralik-destek/
post_views_count:
    - '83'
image: images/netflix-ten-turkiye-dizi-film-sektoru-calisanlarina-4-milyon-liralik-destek.jpeg
categories:
    - Genel
tags:
    - koronavirüs
    - netflix
---

Türkiye’de **Hakan: Muhafız** ve **Atiye’nin** ardından, 3. orijinal yapımı **Aşk 101** ile içeriklerini genişleten **Netflix**, **koronavirüs** salgınından etkilenen sektöre önemli bir katkıda bulunmaya karar verdi. Salgın nedeniyle tüm dünyada olduğu gibi Türkiye’de de, birçok dizi ve film yapımı kesintiye uğradı. Set çalışanları ve sektörün diğer paydaşları ele alındığında, birçok kişi ekonomik zorluklarla karşı karşıya kaldı. **Netflix**, **İKSV** ve **Sinema Televizyon Sendikası** üzerinden kamera arkası çalışanlara, 4 milyon liralık destek verme kararı aldı.

## Kişi başı 2 bin 500 liralık destek

Sinema ve TV sektörü, koronavirüs nedeniyle birçok projenin durdurulduğu ve binlerce çalışanın gelirini kaybettiği bir alan. Netflix’in sunduğu desteğe, Türkiye çapında prodüksiyonların durmasından dolayı olumsuz etkilenen kamera arkası çalışanları başvurabilir. Kamera, ışık ve ses çalışanlarının yanı sıra, sanat yönetmenleri, makyaj profesyonelleri ve kostüm tasarımı, ulaştırma gibi alanlarda koordinatör, operatör ve teknisyen görevlerindeki çalışanlar, desteğe başvurabilecek. Sektörde, **Netflix’in** sunduğu destek bir kereye mahsus olarak 2 bin 500 TL olarak belirlendi.

<figure class="wp-block-image size-large">![](images/netflix-4-milyon-lira-destek-fonu.jpg)</figure>## Desteğe nasıl başvuru yapılabilir?

Sektör çalışanlarına verilen destekle ilgili detaylar, sinema tv sendikasının [**resmi sitesinde**](https://www.sinematvsendikasi.org/) yayınlandı. 27 Mayıs 2020’de, sitede yer alan online form üzerinden yapılabilecek başvurular 14 gün sürecek. **İKSV** ve Sendika’nın üyelerinden oluşan kurul ise, inceledikleri başvurular üzerinden destek alacak kişileri belirleyecek.

Netflix Türkiye Orijinal İçerik Direktörü **Pelin** **Diştaş**, konuyla ilgili açıklamasında, Netflix’in Türk sinema ve dizi sektörünün gücüne katkı sağlayan kamera arkası çalışanlara, salgın koşullarında destek olmak için üzerine düşeni yapmaya çalıştığını ifade etti.

**Netflix**, Mart ayında salgından etkilenen TV ve dizi sektörü çalışanlarında destek amacıyla küresel bir destek fonu başlatacağını duyurmuştu. Türkiye için açıklanan **4 milyon liralık destek** de, bu fon kapsamında.